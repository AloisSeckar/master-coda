Umělá inteligence nás programátory prý brzy nahradí. Ale ještě to nejspíš nějakou chvíli potrvá. Alespoň při mém posledním pokusu mi ChatGPT život zas tak moc neusnadnil, i když cestu je správnému řešení nakonec ukázal. Nebo jsem jen zatím dostatečně neovládl umění zadat mu ten správný vstup? Posuďte sami.

Přímotal jsem se k projektu, který se snaží vytvořit databázi informací o Španělských provinciích a městech v podobě NPM balíčku. Něco jako náš RUIAN, ale navíc s obrázky vlajek a znaků. Trochu obskurní téma, pravda. To se vám může stát, když vás napadne zúčastnit se Hacktoberfestu (mimochodem zajímavá akce, která by zasloužila vlastní článek...snad brzy).

Projekt byl ve fázi, kdy byla hotová základní logika, připraveny datové objekty a implementováno vyhledávání, ale chyběly odkazy na obrázky. Metodika byla využít Španělskou Wikipedii, kde jsou potřebné obrázky ve formátu .svg většinou k dispozici. Co JSON záznam, to jedna URL pro "flag" a jedna pro "coat_of_arms". Trochu problém je, že se vlastní URL obrázku na Mediawiki schovává za stránkou s metadaty. Pokud to člověk dělá "hloupě", musí kliknout na obrázek na stránce a pak ještě jednou, než se dostane k tomu, co potřebuje.
  
Pro jednotlivé Španělské provincie (51) jsem to ještě zvládl ručně (abych měl svůj první Hacktoberfest pull request ^_^). Pro více než 8 tisíc Španělských měst by to už asi byla docela fuška. Taková repetetivní práce bez velké přidané hodnoty se jeví jako typický úkol, který by AI mohla usnadnit a zrychlit. 
  
Tedy jsem se začal s mým ChatGPT 4.0 PRO dohadovat kudy do toho. Zapnul jsem k tomu i BrowserOp plugin, abych měl jistotu, že se bude pracovat s aktuálními daty a ne několik let starou verzí Wikipedie.

Napřed jsem se snažil zadefinovat posloupnost uživatelských kroků, kterými se k cílovému URL obrázku dostat. ChatGPT zvládl rozparsovat stránku kategorie "obrázky vlajek pro provincii XY", ale sekvenci prokliků realizovat nezvládl.
  
Když jsem se zeptal, co s tím, navrhl použít Mediawiki API. Za to mu patří pochvala - skutečně vymyslel na první pokus funkční řešení, na kterém šlo stavět.

S realizací to ovšem bylo o něco horší. Napřed mi přišlo rozumné, že mi rekapituluje, co se chystá udělat, a že se ujišťuje, zda má pokračovat. Jenže si nějak nedokázal nebo nechtěl zapamatovat můj pokyn, že už se ptát nemá a má pokračovat v tom, co dělá, dál a bez ptaní.

Proč je to problém? Protože u toho pak musí člověk sedět a každou chvíli proces extrakce URL posouvat dál. ChatGPT ani v placené verzi svůj výstup negeneruje nijak zvlášť rychle, takže to ve finále bylo mnohem pomalejší než otrocké ruční klikání. Časem jsem dospěl alespoň ke kompromisu "vezmi dalších 20 záznamů a pokračuj". Jenže to zas několikrát záhadně spadlo na neidentifikovatelnou chybu, nebo se z "dalších 20" stalo "znovu těch samých 20". Ke konci seance jsem už dokonce i překročil limit výpočetní kapacity a musel na další prompt několik minut. Pro města z jedné provincie jsem z toho sice commit nakonec uplácal, ale zabralo to celý večer a pocit usnadnění práce jsem z toho neměl.

Úplně zbytečné to nakonec nebylo. Navržený postup získávání URL obrázku z jeho jména pomocí API jsem využil a napsal si svůj vlastní Java program, který to, oč se těžkopádně snažil ChatGPT, zvládne spolehlivě za pár vteřin. Takže jsem alespoň prozatím svou existenci programátora před umělou inteligencí obhájil.
